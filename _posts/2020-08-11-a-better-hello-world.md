---
title: গোধূলী
tags: [Travel, Chittagong Hill Tracts]
style: fill
color: light
description: তখন যখন সঙ্গী ছিল কমলা রঙয়ের জানালা মোবাইল
---
![RoangChhori](/assets/godhuli.jpg)
এই ছবির গোধূলীটা পরের কোন এক সময়ের, বান্দরবানের অন্য একটা রেঞ্জের। 

মানে সেবারের না আরকি। 

যেবার কথা ছিল এসেই লিখে ফেলব সব। একদম আগাগোড়া, প্রত্যেকটা মুহূর্ত, সব খুটিনাটি। তারপর কি ছেড়ে কি লিখব ভাবতে ভাবতে লেখা হয়ে উঠল না কিছুই।
তারপর খুটিনাটিগুলো ভুলে গেলাম একে একে। কিংবা মনে করা হয়ে উঠল না আর।

সেবার দিনভর হামাগুড়ি দিয়ে দিয়ে যখন মেনইয়াং পাড়ার জুমঘরে পৌছলাম আমরা, তখন একমুঠো ভাত, একটা ডিমভাজি, আর দুই টুকরাআলুর বিনিময়ে ফ্লোর র‍্যাগের দশটা ব্যুফে ছেড়ে দিতে রাজি ছিলাম আমি। হায়, ডিমভাজি আলুর ফ্যান্টাসি আমার পূর্ণ হয়নি সেই সন্ধ্যায়। পরের দুইটা দিন কাঞ্চনপাড়া আর তিন্দুবাজার অবশ্য আক্ষেপটা আর রাখতে দেয়নি। সে আরেক কাহিনী।

সেই ক্ষুধার্ত গোধূলীটা ছিল জীবনে পাওয়া সবচেয়ে সুন্দর গোধূলীগুলোর একটা। পাহাড়ের ঢালে ছিল জুমঘরটা। মাচাংয়ের সামনে দিগন্তবিস্তৃত পাহাড় আর পাহাড়। আর তাদের শেষ প্রান্তে মেঘের ফাঁক গলে কে যেন একটু একটু করে গিলে ফেলছিল সূর্‍্যটা। কিজানি, ক্ষুধাটাও হয়ত ভুলে গিয়েছিলাম যতক্ষণ সেই অপার্থিবতায় ডুবে ছিলাম।

পাড়ায় সেদিন সন্ধ্যায় কোন পুরুষই ছিলনা। একদল মুরং নারীর সামনে ভাষা বিড়ম্বনায় হতচকিয়েই গিয়েছিলাম যদ্দূর মনে পড়ে। জুটেছিল এক গামলা জুমচাল আর একটা মিষ্টিকুমড়া।তারপর দাদুর রেসিপিতে মিষ্টিকুমড়া আর চাল সিদ্ধ করে কোনরকম গলঃধরণ করে রাতটা কাটিয়ে দিতে হয়েছিল।

সকালে ডিএফএস এলগো চালাতে চালাতে ছয়সাতটা ডেড এন্ড পার হয়ে শেষমেষ যখন রুংরাংয়ের সামিট পয়েন্টটা খুঁজে পেলাম, লুলু মিয়ার উচ্ছ্বাসটা ছিল সবচেয়ে বেশি। লুলু মিয়া সকাল বেলা যে পানির বোতল ভুল করে পাড়াতেই রেখে চলে আসছে, আর তাঁর জন্য যে পরে পানিবিহীন ঘণ্টা পাঁচেক হামাগুড়ি দিতে হবে, সব ভুলে গিয়েছিলাম আমরা।

এই পথের cul-de-sac গুলো ছিল সবচেয়ে থ্রিলিং।
রুংরাংয়ের চূড়া খুঁজতে গিয়ে চিরচেনা মানুষগুলো অচেনা লাগা শুরু করল হঠাৎ করে। চেনা জানার সব হিসাব উলটাপালটা হয়ে গিয়েছিল আমার।  নিত্য লেইম জোকস করা দাদু এই জংগলে এসে কি অনবদ্য লিড দিয়ে যাচ্ছিল। শিকড়-লতা-পাতা আকড়ে পাকড়ে গাছবানরের মতো পাহাড় বাইছে ! ভাবা যায়!

সামিট বের করার জন্য বাটির মধ্যে প্রচণ্ড আত্মবিশ্বাস আর দৃঢ়তা, লুলু মিয়ার কনফিউজড স্টেট মেশিন। অদ্ভুত শিহরণ চলছিল একটা নিজের ভেতর।
প্রত্যেককে নতুন করে দেখেছিলাম সেবার। 
পারস্পেক্টিভ বদলে গিয়েছিল আমার নিজের পারস্পেকটিভ নিয়ে।

ছবির গোধূলীটা সেবারের মতোই। ভিন্ন জায়গায়, ভিন্ন পরিস্থিতিতে।